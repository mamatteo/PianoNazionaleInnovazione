La seconda sfida: un paese innovativo 
======================================

La seconda sfida propone cambiamenti strutturali per sviluppare l’**innovazione nel Paese**. In particolare vogliamo favorire la progettazione e l’applicazione di **nuove tecnologie** nel tessuto produttivo italiano e la crescita di settori tecnologici quali la **robotica**, la **mobilità del futuro**, l’**intelligenza artificiale**, cyber security.

I principi che guideranno le azioni della seconda sfida sono:

1. collaborare con le diverse realtà locali, regionali, nazionali e internazionali, rispettando le caratteristiche uniche del nostro territorio;
2. organizzare le azioni di innovazione in modo interconnesso;
3. diminuire la polarizzazione tra aziende e attori che utilizzano il digitale e attori che non hanno ancora iniziato la trasformazione.

**I tre obiettivi alla base della seconda sfida sono:**

1. **I cambiamenti strutturali agevolano e accelerano l’innovazione nell’ecosistema.**

La possibilità di **sperimentazione in deroga**, l’accesso a **asset innovativi**, la nascita e il sostegno a servizi utili alla crescita e sviluppo di innovazione (investitori, acceleratori, ecc.), gli incentivi alla creazione di **ecosistemi di innovazione** che aiutino la **contaminazione** (hub), la **formazione** ad *hoc* per *startup* e società di venture capital, supportano la crescita di innovazione. Ci concentreremo non solo su settori verticali del made in ITaly (settore manifatturiero, turismo, *food*, moda, design, sociale, *digital humanities*) e sull’industria *tech* italiana (AI, *cyber security*, robotica e mobilità del futuro) **ma anche su processi di cross fertilization dove l’abbinamento di settori differenti saranno la chiave di successo della crescita di innovazione.**

2. **Il potenziale innovativo delle città e dei territori è aumentato.**

Tecnologia e innovazione sono applicate per migliorare la qualità di vita nelle città e nei piccoli borghi. Un **supporto mirato** alle Pubbliche Amministrazioni locali permette anche alle piccole città di aumentare il proprio potenziale innovativo e applicare le nuove tecnologie alle esigenze delle comunità e dei territori. 

3. **L’Italia ha infrastrutture tecnologiche capillari, affidabili, innovative e green.**

La rete di comunicazione è l’infrastruttura base per lo sviluppo di innovazione e di competenze del Paese. Un’**infrastruttura fisica affidabile, sicura e capillare**, fatta di fibra, strumenti cloud e tecnologie innovative come il 5G, diventa impulso dello sviluppo economico e digitale del Paese. La reingegnerizzazione delle infrastrutture digitali e l’uso di data center centralizzati permette anche una riduzione drastica del consumo energetico e l’utilizzo di **fonti energetiche alternative** in ottica di sostenibilità.

