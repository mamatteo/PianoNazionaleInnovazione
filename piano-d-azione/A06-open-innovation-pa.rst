A06 - Open innovation nella Pubblica Amministrazione
=====================================================

COSA
-----
Il progetto “PA - Porte Aperte all’innovazione” intende promuovere l’*open innovation* nell’amministrazione italiana. Le Pubbliche Amministrazioni sono straordinari centri di competenza ed esperienza che, tuttavia, salvo poche eccezioni, sin qui hanno operato secondo la logica della **“replica dell’anno precedente”** ripetendo gli stessi approcci ai problemi e i medesimi processi.

L’obiettivo di questa azione è aprire le Pubbliche Amministrazioni all’*open innovation* e alle *startup*, alla modalità di lavoro *disruptive* che contraddistingue i settori a più alto potenziale innovativo. È più una questione di metodo e di cultura che di soldi. La PA scommette sui talenti innovativi a cominciare dai più giovani, dalle startup e dagli incubatori.

COME
-----
Selezioneremo ogni anno dieci servizi pubblici di interesse nazionale - ancorché erogati su base locale e inviteremo le amministrazioni centrali e locali a candidarsi nello sviluppo di uno dei dieci servizi in modalità *open*. 

Le amministrazioni interessate a partecipare alla competizione dovranno presentare l’idea del progetto di digitalizzazione o trasformazione di un servizio in modalità *open innovation* e rispondente a una serie di requisiti (integrazione con le infrastrutture abilitanti, utilizzo dell’identità digitale, obbligo di rilascio del software nella piattaforma Developers Italia ai fini del riuso da parte di altri soggetti pubblici e privati, sviluppo esclusivamente in modalità *open innovation*,
budget di progetto non superiore ai 200 mila euro).

Per ciascuno dei servizi identificati metteremo a disposizione dell’amministrazione campione un team del ministero specializzato nella gestione e nel coordinamento del progetto open e un contributo pari al 50 per cento del budget complessivo di progetto.
