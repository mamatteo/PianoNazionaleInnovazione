A03 - Un domicilio digitale per tutti
====================================

COSA
------
Abbiamo tutti diritto a una vita più facile e a gestire la nostra corrispondenza avente valore legale in maniera più moderna. Niente più cartoline nella buca delle lettere, niente più buste che finiscono accartocciate sul fondo della borsa, niente più file alla posta per ritirare o spedire una raccomandata. Il domicilio digitale del cittadino consentirà a chiunque di ricevere la propria corrispondenza avente valore legale in digitale e, in prospettiva, di consultarla attraverso IO, l’app dei servizi pubblici. Significa enormi risparmi di spesa, meno carta, più efficienza e semplicità di spedizione, ricezione e archiviazione della corrispondenza sia per i cittadini sia per la Pubblica Amministrazione.

COME
-----
Prevediamo il lancio, nei prossimi mesi, del registro dei **domicili digitali dei cittadini** realizzato da Infocamere e gestito dalla Presidenza del Consiglio dei Ministri per il tramite dell’Agenzia per l’Italia digitale. Tutti i cittadini potranno eleggere il proprio domicilio digitale presso un indirizzo di recapito certificato della corrispondenza. Si comincia dalle comunicazioni tra cittadini e tra imprese e cittadini. Con un successivo decreto del Presidente del Consiglio dei Ministri verrà stabilita una data a decorrere dalla quale disporre di un domicilio digitale diverrà obbligatorio. 
