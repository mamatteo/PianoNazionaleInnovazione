A17 - AI ethical LAB-EL 
===========================

COSA
-----
L’Italia è un Paese di eccezioni ed eccellenze culturali da sempre. Piace perché è diversa, piace perché sa essere unica con le sue bellezze e le sue debolezze. Umanesimo e rinascimento hanno consegnato il talento, l’ingegno e la creatività italiana alla storia. C’è spazio per dar vita a un **nuovo umanesimo dell’intelligenza artificiale** e a un rinascimento digitale
tornando a proporre al mondo un’eccezione e eccellenza nazionale che abbia un’ambizione europea: nella corsa all’intelligenza artificiale a tutti i costi, l’Italia sceglie di mettere l’uomo al centro, di impegnarsi nella promozione di un’intelligenza artificiale che sia sostenibile sul piano sociale, culturale e democratico.

COME
-----
La strategia per la promozione, sviluppo e adozione di soluzioni di intelligenza artificiale sostenibili prevede la creazione di una **“Alleanza per l’intelligenza artificiale sostenibile”**, un comitato al quale saranno invitati a aderire soggetti pubblici e privati. Il primo compito del Comitato sarà quello di elaborare, sulla base dei risultati dei diversi **gruppi di esperti nazionali e europei che hanno già affrontato il tema, uno statuto etico-giuridico dell’intelligenza artificiale** che, oltre a fissare un **set minimo di principi-guida**, stabilisca un insieme di **regole minime** per la qualificazione di soluzioni di intelligenza artificiale destinate al settore pubblico come a quello privato, una sorta di certificazione di sostenibilità etico-giuridica della soluzione che potrebbe poi tradursi in un certificato di superata valutazione di impatto etico sulla società.

Inoltre renderemo disponibile gratuitamente online una **piattaforma di e-learning** per l’educazione di base all’intelligenza artificiale, così da consentire a chiunque di prepararsi alla trasformazione che avanza a casa, in famiglia, a scuola o al lavoro.
