A05 - Ristrutturazione digitale
==================================

COSA
-----
I siti internet, i servizi online degli enti pubblici, come le scuole, le amministrazioni locali, le agenzie centrali, sono l’interfaccia tra la Pubblica Amministrazione e il cittadino. Interfacce semplici, accattivanti, funzionali e innovative sono essenziali affinché i cittadini interagiscano con la PA utilizzando il digitale. Designers Italia offre alle Pubbliche Amministrazioni **strumenti e linee guida per progettare siti e servizi in modo efficace**, sulla base delle reali esigenze dei cittadini. Il processo di innovazione dei siti e servizi online, tuttavia, oggi è trainato da poche amministrazioni virtuose, che investono risorse non sempre disponibili per rinnovare i propri servizi. 

COME
------
Con il programma “Ristrutturazione digitale” intendiamo accelerare questo processo, invitando i soggetti privati a “sponsorizzare” il rifacimento di siti e servizi digitali sul modello dei programmi adottati da tante città per rinnovare edifici e monumenti storici in cambio di visibilità. Nell’ambito del programma, metteremo a disposizione di tutte le amministrazioni che gestiscono siti internet e servizi online **un template di protocollo di intesa attraverso il quale potranno accordarsi con i soggetti privati interessati, affinché questi ultimi contribuiscano al rifacimento di siti e servizi nel rispetto delle linee guida di Designers Italia**, in cambio di visibilità loro garantita attraverso banner e pop up sui siti delle amministrazioni selezionate durante e dopo l’attività di restyling. 
